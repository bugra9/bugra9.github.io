---
title: "Yazmaya Odaklan: FocusWriter"
date: 2014-06-24 02:11
categories: "k5"
tags: ["Sudo 60. Sayı","metin editörü"]
permalink: "yazmaya-odaklan-focuswriter"
summary: "Eğer yazmanız gereken yazılar, düzenlemeniz gereken metin belgeleri çoksa FocusWriter, bunları dikkatinizin dağılmasına izin vermeden kontrol edebilmenizi sağlayan, şık bir uygulama."
image: "focus_gorsel_1.png"
thumb: "focus_gorsel_1.png"
author: "Ceren Çalıcı"
---

Bu yazıya başlamadan önce bu hafta yapacağım yazılıları hazırladım, SUDO için Comix tanıtımını yazdım, başka bir dergiden gönderilen yazıların düzeltmelerini yaptım, bir edebiyat sitesi için bir yazı yazdım. Ve şu an masaüstündeki .pdf, .doc, .odt, .rtf'lerden duvar kâğıdını görmek mümkün değil.

Hâl böyle olunca bu kadar yazıyı kontrol etmek de güç oluyor. Ne nerede, neresi için hangi yazıyı yazıyordum, çevirdiğim haberleri hangi isimlerle kaydettim acaba; bunların hepsi birer sorun olabiliyor benim için. Ya da bir yazı için birden fazla belge ile çalışmam gerekebiliyor. Onu aç, bunu kapa, diye uğraşmadan belgeleri kontrol edebileceğim bir metin editörü buldum, hem de kendi başıma. :))

FocusWriter'ın genel özelliklerini şöyle bir listeleyelim.

- Uygulama teması değiştirme
- Metin formatlarını .txt ile .rtf arasında değiştirme
- Tam ekranda simgelerin ekrandan tamamen kaybolması (böylece daha geniş bir çalışma ortamı sağlaması)
- Kelime, paragraf sayacı
- Metindeki kelimelerde «Find» ve «Replace» özelliğinin uygulanması

Farklı düz metin uygulamalarıyla karşılaştırdığımızda pek rastlanmayan özelliklere sahip FocusWriter.

Sade bir arayüzü var uygulamanın. İlk açıldığında karşınıza tam ekran olarak gelebilir, bana öyle oldu en azından. Bunu üst menüdeki "Settings"ten ayarlayabilirsiniz.

![]({{ site.assetsDir }}{{ page.permalink }}/focus_gorsel_2.png)

Yazı biçimlendirmenin varlığı da diğer düz metin editörlerinden artısı. Bunun için "Format" menüsüne uğramakta fayda var.

![]({{ site.assetsDir }}{{ page.permalink }}/focus_gorsel_3.png)

Ama benim bu uygulamayı bu kadar beğenmemin nedeni başka. "File" menüsünden "Sessions"a tıkladığımızda yeni bir basamaklı menü açabiliyoruz. Buradan alanlar/bölümler oluşturup yazılarımızı bu konu alanlarına göre düzenlememiz mümkün.

![]({{ site.assetsDir }}{{ page.permalink }}/focus_gorsel_4.png)

Yine File > Sessions > New yoluyla yeni alanlar oluşturup yazdığımız yazıyı bu yeni alana ekleyebiliyoruz.

![]({{ site.assetsDir }}{{ page.permalink }}/focus_gorsel_5.png)

Var olan belgelerimizi "Open" butonu ile açıp FocusWriter'da oluşturduğumuz alana aktarabiliyoruz. Seçili olan alanda yeni bir belge oluşturduğumuzda onu doğrudan bu alana atayabiliyoruz. Peki bütün bunlar ne işe yarıyor? FocusWriter uygulamasını açtıktan sonra File > Session yoluyla çalışmak istediğimiz alana tıklıyoruz. Bu alana atadığımız bütün yazıları bir ekranda görme şansımız oluyor böylece. Ekranın en alt bölümünde bu belgelerin isimlerini görüyoruz yan yana. Hangisinde çalışmak istiyorsak, o an bize hangisi lazımsa bir tıkla ulaşabiliyoruz.

![]({{ site.assetsDir }}{{ page.permalink }}/focus_gorsel_6.png)

Ben üstteki görseli, sadece Sessions'tan çalıştığım bölümü değiştirerek aldım. Güzel değil mi? Bunu bir de, farklı belgelerden farklı verilere ulaşıp hazırlamak zorunda olduğunuz bir yazı için hayal edin. Sayfaları aç kapa yapmadan, çalıştığınız ekrandan uzaklaşmadan, yani dikkatiniz dağılmadan yazınızı tamamlayabilirsiniz.

Uygulama ile belgelerinizi iki farklı formatta kaydedebiliyorsunuz: Rich Text (.rtf) ve OpenDocument Text (.odt) Yani ikisini de daha sonra LibreOffice'te rahatlıkla açabilirsiniz.

FocusWriter'ın farklı platformlar için sürümleri mevcut. Bunun yanında Ubuntu Yazılım Merkezi'nden ulaşılabiliyor kendisine.

Ya da olmadı terminalden,

```
sudo apt-get install focuswriter
```

demeniz yeterli.

Keşfettiğimden bu yana işimi kolaylaştıran, keyifle kullandığım bir uygulama oldu FocusWriter. Denemenizi öneririm.
