---
title: "Özgür, Kolay, Sade: Deluge"
date: 2011-11-30 02:11
categories: "k5"
tags: ["Sudo 35. Sayı","torrent"]
permalink: "ozgur-kolay-sade-deluge"
summary: ""
image: "deluge.png"
thumb: "deluge.png"
author: "Ceren Çalıcı"
---

Çok düşündüm bu sayıda hangi uygulamayı tanıtsam, diye. Ne olsun, ne olsun derken sonunda kullanışlı ve işlevsel bir uygulama olan Deluge'de karar kıldım.

En çok kullandığımız programlar arasında yer alır Bittorrent istemcileri. Beğendiğimiz film, dizi, oyun ve programları en kısa yoldan elde etmemizi sağlar. Bununla birlikte bu programları kullanırken sorunlar da yaşamıyor değiliz. Kimi kaynak bulmada sıkıntı yaşar, kimi bilgisayarın yavaşlamasına neden olur. Deluge, işte bu noktada devreye giriyor ve tüm bu sorunları minimuma indirmeyi başarıyor.

Öncelikle Deluge'yi edinmek için “Ubuntu Yazılım Merkezi”ni ziyaret etmeniz gerekiyor. Bütün masaüstü platformlarıyla uyumlu olan Deluge'de, arayüz olarak PyGTK kullanılmış. Oldukça sade bir arayüzü olduğu için de muadillerine göre sistemi daha az yoruyor. Kaynak olarak libtorrent kütüphanesini kullanıyor Deluge. Uygulamada en beğendiğim özellik ise indirme hızını sabitleme olanağı sağlaması. Bu sayede dosyaları daha verimli bir şekilde indirebiliyoruz.

Kullanımı oldukça basit Deluge'nin. “Torrent Ekle” diyerek açılan pencereden indirdiğimiz torrent dosyasını seçiyoruz. “Seçenekler” sekmesinden dosyayı nereye indireceğimizi belirliyoruz. Buradan bant genişliğini de ayarlama imkanımız var. “Ekle” dediğimiz anda uygulama, belirlediğimiz yere dosyayı indirmeye başlayacaktır. Uygulamanın ana ekranında “Durum, Ayrıntılar, Dosyalar, Eşler, Seçenekler” sekmelerinden indirdiğiniz dosyayla ilgili detaylara ulaşabilirsiniz.

![]({{ site.assetsDir }}{{ page.permalink }}/Ekran_Görüntüsü-8.png)

“Tercihler” sekmesinde yine “Bant Genişliği” ve “Arayüz” ile ilgili ayarlar yapabiliyoruz. Deluge'nin sağladığı “Vekil Sunucu” desteği ile ilgili düzenlemeleri de yine bu sekmede yapıyoruz. Ancak bu sekmede asıl üzerinde durulması gereken başlık ise “Eklentiler”.

Eklentiler, benzer uygulamaların hepsinde mevcut. Deluge de eklenti açısından oldukça zengin. “Tercihler” sekmesinde ulaşacağınız eklentilerden seçtiğiniz her birini pencerenin solunda yer alan sütunda görebilirsiniz. Eklentinin üzerine tıklayarak da ayarlarına hemen ulaşabilirsiniz. İşte bu eklentileri bazıları ve işlevleri:

| Eklenti |  İşlev |
|-----------|---------|
|Blocklist |  IP engelleme listelerini indirmenizi ve içe aktarmanızı sağlar. |
|Execute (uygula)| Bir olaya bağlayabileceğiniz komutlar yazmanıza olanak sağlar.|
|Extractor (çıkartıcı)| İndirmesi tamamlanmış olan sıkıştırılmış dosyaları, sizin belirleyeceğiniz bir dizine açmanızı sağlar. |
|Label (etiket)|İndirilen torrent dosyasını durumuna, izleyicisine veya bir anahtar sözcüğe göre filtreleme imkanı verir. |
|Scheduler (planlayıcı)| Belli günlerin belli saatlerine göre indirme sınırları belirleme imkanı sunar. |
|WebUI (web arayüzü)| Artişlem içerisinden web arayüzü başlatılmasını sağlar. |

Şayet, buradaki eklentilerden farklı, uygulamayı daha da geliştirecek eklentiler isterseniz, “Eklentiler” sekmesindeki “Daha Fazla Eklenti Bul” düğmesine tıklamalısınız. Buradan Deluge'nin internet sitesindeki eklentiler sayfasına ulaşacaksınız. İndireceğiniz eklentileri, yine “Eklentiler” sekmesinde yer alan “Eklenti Yükle” düğmesine tıklayarak programa ekleyebilirsiniz. Bu şekilde, programın yeteneklerini arttıracak ve onu daha özellikli hale getireceksiniz.

![]({{ site.assetsDir }}{{ page.permalink }}/Ekran_Görüntüsü.png)

Kullanımı oldukça basit ve sade olan Deluge, size istediklerinize daha kolay ulaşma imkanı sunuyor. Tıpkı diğer özgür yazılımlar gibi...

Keyifli arşivler sizi bekliyor...
